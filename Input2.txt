ভাত বাঙালির বহুকালের প্রিয় খাদ্য । সরু সাদা চালের গরম ভাতের কদর সবচাইতে বেশি ছিল বলে মনে হয় । পুরোনো সাহিত্যে ভালো খাবারের নমুনা হিসেবে যে-তালিকা দেওয়া হয়েছে, তা হলো কলার পাতায় গরম ভাত, গাওয়া ঘি, নালিতা শাক, মৌরালা মাছ আর খানিকটা দুধ । লাউ, বেগুন ইত্যাদি তরকারি প্রচুর খেত সেকালের বাঙালিরা, কিন্তু ডাল তখনো বোধহয় খেতে শুরু করেনি । মাছ তো প্রিয় বস্তুই ছিল । বিশেষ করে ইলিশ মাছ । শুঁটকির চল সেকালেও ছিল বিশেষ করে দক্ষিণাঞ্চলে । ছাগলের মাংস সবাই খেত । হরিণের মাংস বিয়েবাড়িতে বা এরকম উৎসবে দেখা যেত । পাখির মাংসও তা-ই । সমাজের কিছু লোক শামুক খেত । ক্ষীর, দই, পায়েস, ছানা-এসব ছিল বাঙালির নিত্যপ্রিয় । আম-কাঁঠাল, তাল-নারকেল ছিল প্রিয় ফল । খুব চল ছিল নাডু, পিঠেপুলি, বাতাসা, কদমা-এসবের। মসলা-দেওয়া পান পান খেতে সকলে ভালবাসত ।